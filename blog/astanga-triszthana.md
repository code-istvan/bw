---
published: true
title: Astanga triszthána
description: Az astanga jóga módszertanában az ászanát nem önmagában használjuk,
  a rendszer lelke az úgynevezett triszthána azaz a figyelem három fókusza.
author: István
tags:
  - astanga elmélet
date: 2021-04-28T15:37:42.306Z
thumbnail: /blogpostimages/banner_tristhana.jpg
---
> yogāṅgānuṣṭhānādaśuddhikṣaye jñānadīptirāvivekakhyāteḥ
> Az astanga jóga gyakorlása elpusztítja a test és az elme szennyeződéseit. Ezek a szennyeződések akadályok, amelyek gátolják a lélek valódi természetének megvalósítását.
> — Jóga szútra 2.28

A **tri** szanszkrit szó jelentése három, a **sthána** pedig állóhely. 

Az astanga jóga módszertanában az ászanát nem önmagában használjuk. A rendszer lelke az úgynevezett **triszthána** azaz a figyelem három fókusza: 

- az ászana,
- a  légzés(technika),
- és a dristi (a tekintet fókuszálása).

Ha ezt a három technikát helyesen és egyszerre alkalmazzuk, akkor a fizikai test, az idegrendszer és az elme megtisztításán munkálkodunk.

A **triszthána** módszer napi gyakorlásával és ismétlésével képesek leszünk hozzáférni az elme és a tudat finomabb funkcióihoz. Ez az astanga rendszer lényege, és az, hogy miért és hogyan működik és különbözteti meg magát más jógastílusoktól. E három technika nélkül a hangsúly csak az ászanára helyeződne aminek önmagában megvannak a maga korlátai, nem biztos, hogy a megfelelő irányba viszi a gyakorlást.

### TESTTARTÁS vagy ászana
A testtartásokat pontosan, módszeresen végezzük a paramparát követő Guru vagy a Guru áldásával oktató tanító iránymutatása szerint. Minden egyes ászanát tökéletesítsünk mielőtt hozzálátnánk a következő elsajátításához, ezáltal fokozatosan építjük fel az erőt, a stabilitást és az egészséget. Az idő előtt elkezdett túl sok ászana gyengíti a testet.

### LÉGZÉS
A légzés áramoljon orron keresztül, szabadon, megszakítás nélkül egy mély, a torok mélyéből eredő sziszegő hanggal kísérve. A hosszú, mély légzés aktiválja az emésztés tüzét az alhasban és segíti a testet a méreganyagok eltávolításában.

### TEKINTET FÓKUSZÁLÁSA
A dristi a tekintet irányát jelenti. Kilenc dristi különböztetünk meg az ászanagyakorlás során. A dristi fejleszti a koncentrációs képességet és az egység élményét hozza létre a gyakorlás során. A tekintet egy pontra történő fókuszálásával gyakorlás közben sokkal inkább jelen leszünk az adott testtartásban. Ez az összpontosítás és figyelem a mindennapi életünkbe is átültethető.

A téma után érdeklődők gyakran találkozhat a különböző irodalmakban kissé eltérő triszthána felosztással: bandha, légzés és dristi. Ez pontatlan, bár elsőre logikusnak tűnő változat. Amikor megkérdezték Pattabhi Joist, hogy miért is ezek az elemek alkotják a trisztánát (ászana, légzés és dristi), és miért nem részei az energetikai zárak, akkor Ö azt felelte, hogy azért, mivel egész nap fenn kellene tartani őket (alsó kettőt), nem csak gyakorlás alatt.

**Felhasznált irodalom:** R. Sharath Jois – Az astanga jóga spirituális ösvénye (könyv)
