---
published: true
title: Astanga dristi
description: Ebben a jógairányzatban nyitott szemmel gyakorlunk, minden egyes
  ászanához tartozik egy meghatározott pont ahová a tekintetünket irányítjuk
author: István
tags:
  - jógaelmélet
date: 2021-05-12T14:16:39.089Z
thumbnail: /blogpostimages/astanga_dristi.jpeg
---
Az astanga [triszthána](/blog/astanga-triszthana/) – a figyelem három fókusza ászana gyakorlás közben – egyik eleme a dristi, azaz a tekintet rögzítése egy meghatározott pontra vagy irányában. Ebben a jógairányzatban nyitott szemmel gyakorlunk és minden egyes ászanához tartozik egy dristi, ahová a tekintetünket irányítjuk. Ez egy pratjáhára – figyelem befelé fordítása – technika, gyakorlásával az elme nem megfigyelő és ítélkező, hanem fókuszált és gyöngéd. Ennek köszönhetően a gyakorlásunk – és az elménk – koncentráltá válik amit ha megszakítás nélkül hosszú időn keresztűl fent tudunk tartani mozgó meditációt eredményez.

A vezetett astanga jógaóra fontos célja a helyes vinyásza számolás – minden egyes ászana felbontható bizonyos számú vinyászára – és az ászanákhoz tartozó dristik memorizálása. Az oktató számolja a ki- és belégzéseket és ott ahol öt vagy több légzésig nem mozdulunk – ászana állapot – mondja a testhelyzethez tartozó dristit. Az itt elsajátított tudást a gyakorló beépíti az egyéni vagy Mysore stílusú gyakorlásába, amikor a saját légzésritmusában végzi a számára előírt ászana sorozatot. A dristik haladó gyakorlásának az tekinthető, amikor már nem csak az ászanák alatt koncentrálunk a fókuszpontokra, hanem az átvezető mozdulatoknál is. Ez már olyan érzés, mintha egy burokban gyakorolnánk, megszűnik a külvilág – akár azt is érezhetjük, hogy megáll az idő – csak az itt és most van.

Amennyiben a kijelölt dristi az adott aszánához túl nehéz akkor a gyakorló mindig visszatérhet a názágré – orrcsúcs – dristihez. Gyakorlással és idővel, minden egyes testhelyzethez elérhető és kivitelezhető lesz az “előírt” fókuszpont. A dristi javítja a koncentrációs képességét és segít megvalósítani az eggyé válás folyamatát, a jelenlétet a testtartásokban.

Az astanga jógában használt kilenc dristi:

* úrdhvé – felfelé,
* brumadhjé – harmadik szem,
* názágré – orrcsúcs,
* pársvajóh – jobbra,
* pársvajóh – balra,
* nábhou – köldök,
* hasztágré – középső ujj hegye,
* angusthágré – hüvelykujj hegye és
* pádágré – nagylábujj hegye.

A dristi vizualitásán túl van egy izgalmas mélyebb réteget is érintő hatása, ami az egyik létfontosságú eleme a helyes prána áramlásnak. A prána követi a tudatosságot és annak megfelelő a minősége. Ha tudatosságunk szétszórt, akkor a prána ezt a tulajdonságokat fogja tükrözni mind a viselkedésünkben, mind az életünkben meghozott döntésekben.

**Felhasznált irodalom:** R. Sharath Jois – Az astanga jóga spirituális ösvénye
**Fénykép:** [Harmony](https://harmonyslater.com) és Russel