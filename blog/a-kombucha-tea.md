---
published: true
title: A kombucha tea
description: "A kombucha, vagy másnéven teagomba egy ősrégi házi gyógyír. A
  pontos származása ismeretlen, azonban az biztos, hogy már több mint ezer éve
  áll az egészség szolgálatában. "
author: István
tags:
  - táplálkozás
date: 2022-06-01T12:39:56.203Z
thumbnail: /blogpostimages/kombucha-bandha.jpeg
---
Az astanga jóga tudománya nem merül ki az ászanák napi rendszerességű gyakorlásával, hanem egy komplett életmódról van szó, aminek megkerülhetetlen része a jógikus táplálkozás. Számos szenior astanga gyakorló, napi rendszerességgel fogyaszt saját készítésű kombucha teát, ezzel támogatva testi és lelki egészségét. Ebben a cikkben szeretnénk megosztani Veletek tapasztalatainkat ezzel a nagyszerű ősi gyógyírral kapcsolatosan, aminek gyökerei izgalmas módon egészen Patandzsali Jóga Szútrák idejébe nyúlnak.

Az agy és a bélrendszer között nagyon fontos anatómiai kölcsönhatás alakult ki az evolúció során. Az idegrendszeren, pontosabban a bolygóidegen keresztül kommunikálnak, segíthetik, de akadályozhatják is egymás működését. A tápcsatornát úgy is nevezik, hogy a “második agyunk”. A megfelelő működése nélkül a szellemi képességeinket nem tudjuk teljes mértékben kihasználni. Éppen ezért nagyon fontos, hogy tudatosan is támogassuk a működését és biztosítsuk számára a megfelelő tápanyagokat és mikroorganizmusokat.

### Mi a kombucha tea?

A kombucha, vagy másnéven teagomba egy ősrégi házi gyógyír. A pontos származása ismeretlen, azonban az biztos, hogy már több mint ezer éve áll az egészség szolgálatában. Az első ismert írásos feljegyzések Kínából származnak, i.e. 221-ből, ezekben csak úgy hivatkoztak rá, mint az “örök élet italára”. A megnevezés kissé túlzó, bizonyos szempontból mégis találó, ugyanis a kombucha tea nagyon jó hatással van a keringésre és ezáltal a vitalitásra.

A gombatea elnevezése megtévesztő lehet, mivel a kombucha nem egy gomba, hanem egy zuzmófajta. A zuzmó gombák és algák szimbiózisából kialakult szervezet, amely kitűnően alkalmas az erjesztésre.

Weidinger, egy ausztrál misszionárius, aki hosszú értekezéseket írt a témában a következőképpen számol be a zuzmókról és ezen belül a kombucháról:

> „…A tenyésztés nem történhet spórák által mint a hagyományos élesztő kultúráknál. A kombucha egy zuzmó. A zuzmókat tartják az emberek legrégebbi ételének és gyógyító eledelének. Ezek a figyelemreméltó növényi organizmusok 2,5 milliárd évvel ezelőtt fejlődtek ki. Kezdődött a tengeri moszatokkal, amelyek élettere az óceánra korlátozódott. Amikor kikerültek a szárazföldre, egy társra volt szükségük, amelyre a gombákban (micellákban) leltek. Kialakítottak egy kölcsönös függőséget és egy egységbe tömörültek, a zuzmóba. Csak ebben a formában voltak képesek a túlélésre. A moszat ellátta a gombákat szerves táplálékkal, szénhidrátokkal. A gombák pedig a víztartály szerepét játszották, ami tele volt létfontosságú ásványi sókkal. Több mint 1600 féle zuzmó létezik. A manna nevezetű zuzmó élelem volt az embernek, a rénszarvas zuzmó táplálék az állatoknak. Mások, mint az ír moha, a tüdő zuzmó gyógyító szerként hat, a tölgy mohát a parfümgyártásnál használják. Zuzmó a megtestesített erő. A Teremtő közvetítőinek látszanak, melyek egy másik világból érkeztek hozzánk. Bár nagy változatosságban  megtalálhatóak, valamennyinek azonos a lényege: a zuzmó savak. Ezek fontos összetevői a zuzmóknak, amelyek éltető erővel töltik meg az élő anyagot, az ásványi sókat és nyomelemeket. Ahol zuzmó van, ott az élet újra éled. A kombucha gomba több mint gomba magában, ez egy szimbiózisa a moszatoknak és a gombáknak. A kombucha egy zuzmó. A kombucha élet, az élet befogadója, az élet segítőtársa…”

### Hogyan készül a kombucha tea?

Az alábbiakban szeretnénk megosztani veletek a hagyományos kombucha tea készítésének receptjét.

### A recept:

1. Forraljuk fel a szükséges vízmennyiséget, literenként adjunk hozzá 1 púpos evőkanál fehér vagy barna cukrot.
2. Ha feloldódott a cukor, adjunk a forró főzethez 1-2 teáskanál jó minőségű zöld- vagy feketeteát (tetszés szerint), majd hagyjuk állni a főzetet 10-15 percig.
3. A teát leszűrjük, kézmelegre hűtjük, majd nagyjából 10%-nyi kész Kombucha zuzmót adunk hozzá.
4. Áttöltjük egy üveg-, kerámia, vagy porcelánedénybe (fémbe nem szabad, mert a gomba és a fém reakcióba léphetnek egymással).
5. Letakarjuk egy olyan természetes anyaggal, ami átenged egy kis levegőt és gumiszalaggal lezárjuk a széleit (hogy ne kerüljön bele fertőző anyag).
6. Ezután 8-10 napig egy 23-28 fok közötti hőmérsékletű helyen állni hagyjuk.
7. Az erjesztés végén tiszta kézzel leemeljük a gombát az italról, üvegbe töltjük és hűtőben tároljuk.

### A kombucha tea jótékony hatásai

Van egy kedves történet egy japán hölgyről, aki egyszer Kirgiziába látogatott. Megdöbbentette, hogy mennyi 100 év feletti egészséges ember élt ott. A rák és a magas vérnyomás ismeretlen fogalom volt ezen a területen. A 80 éves emberek arcán alig volt található ránc. Hamar kiderült, hogy a helyiek naponta elfogyasztanak legalább 2-3 deciliter kombuchát. A hölgy elvitte magával Japánba a gombát és elkezdte tenyészteni azt. Igazából itt kezdődött a Kombucha világméretű térhódítása. Először Japánban, majd szép lassan az egész világon elterjedt.

### Szóval mire is jó a kombucha?

**Röviden:** Javítja az emésztést és a vérkeringést, és hozzájárul ezzel az általános jó közérzethez.

**Részletesebben:**

* A kombucha méregteleníti és lúgosítja az egész testünket
* Egyes kutatások szerint a kombucha elősegíti az erősebb hajszálak kialakulását, megakadályozva így az őszülést és a kopaszodást
* Erősíti az erek falait, csökkenti a koleszterinszintet
* Segíti a kötőszövetek újjáépülését
* Optimalizálja az emésztésünket, gyógyítja az emésztési rendellenességeket
* Gyógyítja az ízületi gyulladásokat
* Stabilizálja a vérnyomást, így kitűnően oldja a stresszt, jobb közérzetet és minőségibb alvást biztosít
* Rákmegelőző hatású
* Vitalizál, fiatalít, segít megelőzni a ráncok kialakulását és meghosszabbíthatja az életkort
* Segíti a zsírszövetek lebontását és a fogyást
* Segíti a vércukorszint stabilizálódását
* Enyhíti az allergiás tüneteket
* Javítja a libidót
* Feloldja a légzőszervi nyálkalerakódást
* Enyhíti a menopauzát
* Megszüntethető vele az alkoholfüggőség

A már idézett Weidinger atya a következőképpen számol be a Kombucha hatásairól:

> Elsőként a kombucha a lelkünkre, az érzéseinkre hat. Boldognak fogjuk érezni magunkat, ellazultnak és elégedettnek. Ezután a tudatunk reagál, felfogóképességünk javul. Könnyebbnek találjuk a koncentrálást, a döntések meghozatalát. Kevésbé valószínű, hogy elfelejtünk fontos dolgokat. Hatni fog a szellemi aktivitásunkra, és az intelligenciánkra. Utoljára, de nem utolsósorban a testünk reagál.

Összességében elmondhatjuk, hogy a kombucha számos módon hozzájárul ahhoz, hogy a testi és lelki egészségünket támogassa. Fontos azonban hangsúlyozni, hogy a kombucha csak hozzájárul az egészséges életmódhoz, de nem helyettesíti azt. A fent felsorolt pozitív hatásokra a rendszeres testmozgás és az egészséges életmód mellett számíthatunk, astanga gyakorlás mellé például kifejezetten ajánlott.

**Írta:** Boér Péter
**Szerkesztette:** Dr. Kővári Zsuzsa
**Szakértő:** Molnár Réka
**Források:** [Dietless - A kombucha hatásai és fogyasztása](https://dietless.hu/kombucha-teagomba/), [Kombucha a csodálatos gomba](https://docplayer.hu/1333124-Kombucha-a-csodalatos-gomba.html)