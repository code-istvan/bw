---
published: true
title: "Astanga ikonok: T. Krishnamacharya 2. rész"
description: Ha igazán bírni akarod a jógát, el kell menned Nepálon túlra,
  Tibetbe. Ott él egy Rama Mohana Brahmachari nevű jógi. Ő az egyetlen, aki
  maradéktalanul meg tudja neked tanítani a Jóga szútra jelentését.
author: Anita
tags:
  - astangaikon
date: 2016-11-08T19:30:45.522Z
thumbnail: /blogpostimages/desktop.jpg
thumbnailMobil: /blogpostimages/mobil_coming.jpg
---
A bejegyzés első része [itt olvasható](https://bandha.works/blog/astanga-ikonok-t-krishnamacharya-1-resz/).

**Dr. Kausthub Desikachar:** A jógi jógája. T. Krishnamacharya öröksége\
**A fordítás alapjául szolgáló kiadás:**
Dr. Kausthub Desikachar, The Yoga of the Yogi. The Legacy of T. Krishnamacharya. North Point Press, New York, 2011
(részlet)

**Harmadik fejezet**

### Északi kitérő

**A jógamester születése**
az igazság a hegyekben lakik

Az **Alvar Tirunagariban** történtek örökre megváltoztatták **Krishnamacharya** életét. Világos volt számára, hogy sorsa az, hogy szerepet vállaljon a jóga hagyományának feltámasztásában, ugyanúgy, ahogy őse, **Nathamuni** felélesztette a *Srí-vaisnava-sampradayát* évszázadokkal korábban. Ez azonban nem volt egyszerű feladat egy tizenhat éves fiatalembernek, és **Krishnamacharya** felismerte, hogy ha sikerrel akar járni, folytatnia kell a tanulást, hogy tudása és hitelessége felépüljön.

Visszatért Mysore-ba, folytatta tanulmányait, és rövid időn belül számos tárgyban alapos tudásra tett szert. *Vidvan* (professzor) szinten vizsgázott különböző sásztrákból (hagyományos tárgyakból), ami akkoriban rendkívüli teljesítmény volt. Még ezen a legmagasabb szinten sem volt azonban elégedett. India ősi tanításai mélyről fakadnak, és felismerte, hogy ezek a tanítások mind – a jógát is beleértve – összefüggnek egymással. Ha nem ismeri India filozófiai tanításainak teljes spektrumát, nehezen teljesíti feladatát. Ezen a ponton **Krishnamacharya** úgy döntött, hogy idejét teljes egészében a tanulmányoknak szenteli, és minden más törekvést mellőz.

Abban az időben az volt a szokás, hogy a *vidvan* szintű vizsga letétele után professzori állást vállalnak, de **Krishnamacharyát** ez nem érdekelte. Egyedül a tudás érdekelte, és igyekezett mielőbb megszerezni ezt a tudást. Néhány más tárgy mellett a logikát (*tarka*), a nyelvtant (*vyakarana*) és a *samkhyát* kívánta intenzívebben megismerni. Elsődleges fontosságú volt számára az is, hogy a Jóga szútrát mélységeiben tanulmányozza; élénken éltek emlékezetében apja tanításai a jógáról e szent szöveg alapján.

**Krishnamacharya** továbbra is a **Parakala Mathban** szolgált, míg mélyebb *védánta* tanulmányait folytatta **Vagisa Brahmatantra** főpap mellett. Nem sokkal később azonban **Váránasziba** (korábbi nevén Benáresz) kívánt menni, hogy ott folytassa tanulmányait a város híres tudósainak irányítása alatt. Váránaszit az ország egyik legfőbb szent helyének tekintették, és a tudományok székhelye is volt. Csaknem minden nagy tudós és akadémikus megfordult itt, hogy tanuljon.

A főpap engedélyt adott **Krishnamacharyának**, aki 1906-ban el is indult Váránasziba. Itt szanszkrit nyelvtant (*vyakarana*) tanult **Siva Kumara Sasztritól**, aki a nyelv nagy mestere volt és az **Úr Narasimha**, **Visnu** egyik inkarnációjának buzgó híve.

Egy érdekes történet kapcsolódik **Krishnamacharya** életének ehhez a szakaszához. **Siva Kumara Sasztri** magához kérette **Krishnamacharyát** egy este, és megtanította neki a szanszkrit nyelv összes ritka és titkos aspektusát azon az egyetlen éjjelen. Különös módon másnap a mester örökre elvesztette beszédképességét. Úgy tűnik, egy arra érdemes tanítványra várt, akinek átadhatja ezeket a titkos tanításokat, és miután ezt megtette, hangját elvesztette, mintha haszontalanná vált volna. Ez után a tapasztalat után **Krishnamacharya** logikát (*tarka*) tanult egy **Trilinga Rama Sasztri** nevű mestertől, mielőtt 1909-ben visszatért volna Mysore-ba.

Mysore-ban még mélyebbre merült a tudás óceánjában. Az új főpappal, **Sri Krsna Brahmatantrával** – akivel hosszú sétákat is tett Mysore körül – folytatta *védánta* tanulmányait, tanulmányozta az **Upanisadokat**, a **Bhagavad Gítát** és más nagyon fontos *Srí-vaisnava* szövegeket, többek közt **Vedanta Desika Rahasya Traya Sara** című művét is.

Ezzel egy időben **Krishamacharya** beiratkozott a mysore-i egyetemre, ahol különböző tárgyakat tanult. Itt szerezte meg a *veda kesari* címet (ez az egyik legmagasabb titulus, amelyet egy **Védákban** járatos személy megszerezhet) és a *mimamsa vidvan* (a mímámszá tudósa; a *mímámszá* az indiai filozófia hat iskolájának egyike) címet is.

1914-ben tudásszomja visszavitte Váránasziba [^1].

[Itt] a **Queen’s College**-ban folytatta tanulmányait.

(…)
[Tanárai] **Sri Vamacarana Bhattacarya** és az egyetem vezetője, **Sri Ganganath Jha** voltak. (…)
A következő évben **Krishnamachary**a sikeres vizsgát tett tanárként (*upadhyaya*). Sikereivel és bizonyítványaival tanársegédi állást kapott, és **Ganganath Jha** rábízta saját fia tanítását is.
(…)

Amíg Váránasziban tanult és tanított, apja előadásai és az általa tartott jógaórák emléke gyakran járt a fejében. Továbbra is gyakorolta azokat az ászanákat és pránajáma gyakorlatokat, amelyeket apja tanított neki.

Egy napon egy helyi szent, aki látta, ahogy **Krishnamacharya** jógát gyakorol, egy **Sri Baba Bhagvan Das** nevű ismert jógihoz irányította őt. **Krishnamacharya** találkozott a jógival, és kifejezte vágyát, hogy jógát tanuljon, és letegye a legmagasabb vizsgákat. **Sri Baba Bhagvan Dasra** nagy hatást gyakorolt **Krishnamacharya** lelkesedése és végzettségei, így hozzájárult ahhoz, hogy magánúton letegye a vizsgát *számkhja* filozófiából és jógából a patnai egyetemen.

**Krishnamacharya** kitüntetéssel tette le a vizsgát. Tanárai Váránasziban (…) csodálták azt a képességét, hogy ennyi tudást ilyen rövid idő alatt képes magába szívni.

**Krishnamacharya** jóga iránti tudásvágya azonban nem csillapodott. **Ganganath Jha** segítségét kérte, aki nemcsak az egyetem vezetője volt, de jógácsárja, vagyis jógamester is. Azt mondta neki, hogy követni akarja apja tanácsát, hogy mélységeiben megismerje a *Jóga szútrát*. **Ganganath Jha** azt tanácsolta neki: \
\
> Ha igazán bírni akarod a jógát, el kell menned Nepálon túlra, Tibetbe. Ott él egy **Rama Mohana Brahmachari** nevű jógi. Ő az egyetlen, aki maradéktalanul meg tudja neked tanítani a Jóga szútra jelentését.

**Krishnamacharya** azonnal indulni akart, de akkoriban nem volt egyszerű India határain túlra utazni. Még várnia kellett, és némi szerencsére is szüksége volt.

Tanára és az egyetem más munkatársai engedélyével, vonatjeggyel a zsebében északnak indult a Himalája felé. Simlán, a brit alkirály nyári székhelyén keresztül utazott, hogy megszerezze az India elhagyásához szükséges papírokat. **Ganganath Jha** egy levelet adott neki, amelyben bemutatta az alkirálynak ifjú tanítványát mint a különböző indiai iskolák tanításaiban járatos jelöltet. A levélben kérte az alkirály segítségét a Tibetbe utazást lehetővé tévő úti okmányok megszerzésében. Az alkirály cukorbetegségben szenvedett, és **Krishnamacharyának** várnia kellett, amíg állapota javul. (…)

Egy napon **Krishnamacharya** meghívót kapott az alkirálytól. Bizakodóan megjelent a megjelölt órában, és az alkirály rögtön megkérdezte:

**Mennyire ismered a jógát?**

**Krishnamacharya** késlekedés nélkül, büszkén felelt:

**Annyit talán nem tudok, amennyire Indiának szüksége van, de eleget tudok ahhoz, hogy idegeneket tanítsak.**

Az alkirályra mély benyomást tett a fiatalember magabiztos válasza, így jógaórákat kezdett tőle venni. Körülbelül hat hónap múlva cukorbetegsége kontrollálttá vált. Az alkirály annyira elégedett volt **Krishnamacharyával**, hogy elintézte átkelését a Himaláján és útját Tibetbe, ő maga állva a költségeket. Két segítőtársat is küldött vele, hogy kísérjék el a fáradtságos úton. Mielőtt **Krishnamacharya** elindult, az alkirály megkérte, hogy háromhavonta térjen vissza hozzá, hogy folytathassa tanulmányait az ifjú tanárral.

Tibet felé tartva **Krishnamacharya** meglátogatta a **Muktinarayana** szentélyt[^2], fürdött a **Gandaki** folyóban, és talált egy *saligramát*. A *saligrama* kövek fosszilis kövek, amelyekre a bennük látható lenyomatok jellemzőek. Templomokban, kolostorokban és otthonokban világszerte **Visnu** látható, természeti jelképeként tisztelik őket. Kvázi vallásos szerepben is használják őket például házavatóknál, házasságkötéskor és temetési szertartásoknál. Csak egy himalájai folyamban, a Gandaki folyóban találhatók meg. Úgy tartják, hogy az, aki naponta felajánlásokat tesz a *saligrama* kőnek, megszabadul a halálfélelemtől, és átkel a születések és halálok áradatán. Útban mestere felé egy ilyen szent kő fellelése csakugyan kedvező előjel volt a fiatal **Krishnamacharya** számára.

Innen folytatta útját; huszonkét nap és csaknem 340km megtétele után végül elért a Manaszarovar-tóhoz. Itt talált rá mesterére.

Gyakran csodáltam[^3], hogyan tette meg **Krishnamacharya** ezt az utat, amely még ma, a túrázók részére rendelkezésre álló speciális felszerelésekkel is nehéznek és kimerítőnek számít.

Nemrégiben Mysore-ban jártam, ahol **Krishnamacharya** egyik tanítványával, **Pattabhi Joisszal** találkoztam, hogy interjút készítsek vele ehhez a könyvhöz. Amikor a beszélgetést a Kajlás-hegy felkeresésére tereltem, **Pattabhi Jois** könnyezni kezdett, és azt mondta: \
\
> Senki nem lenne képes ma megtenni azt az utat. **Krishnamacharya** akkor tette meg, amikor nem volt rendes cipő, nem volt csomagolt élelem. Csak az az elhatározása vitte őt oda, hogy megtalálja a guruját. Az ilyen hit ritka manapság.

Hosszú és fárasztó útja végén sem pihent meg, amikor elérte a Manaszarovar-tavat, hanem elindult, hogy megtalálja tanára lakhelyét. Végül talált egy barlangot, amelynek bejáratánál egy nagyon magas, hosszú szakállú remete állt. A remete facipőt viselt; nagyon békés arccal figyelt. **Krishnamacharya** azonnal tudta, hogy ő a tanára.

Leborult a remete előtt, s kérte, hogy fogadja el tanítványának. Az ember hindiül kérdezte, miért jött el Tibetbe. Amikor **Krishnamacharya** elmondta történetét és mély indíttatását arra, hogy megtanuljon mindent, ami a jógáról megtanulható, a remete behívta a barlangjába. Bent találkozott tanára feleségével és három gyermekével. Gyümölccsel és teával kínálták őt és kísérőit, majd a kísérők elindultak hazafelé.

Eljött a pillanat, amelyet **Krishnamacharya** régóta várt. Végre megtalálta mesterét, és öröme határtalan volt. Mestere elvitte a híres Manaszarovar-tóhoz, és megmutatta neki a közeli helyeket. **Krishnamacharya** meglepődve tapasztalta, hogy még mindig nem érez hideget vagy fáradtságot. 

> Talán a gyümölcstől volt vagy a gurum kegyelméből – emlékezett később erre a tapasztalatra.

Mestere első utasítása az volt, hogy fürödjön le, és végezzen *ácsamanát*, mielőtt az első pránajáma elveket megtanítaná. Az *ácsamana* egyszerű napi rituálé, amelyet számos indiai végez. Ennek során három korty vizet isznak, és különböző mantrák recitálása mellett megérintik a test különböző részeit. Bár e gyakorlat mögött számos vallásos és spirituális ok húzódik meg, gyakorlati szerepe is van, amelyek közül a legegyszerűbb az, hogy *pránajáma* előtt megnedvesítik a torkot. Ha a torok száraz, előfordulhat, hogy a gyakorló köhögni kezd. A test különböző részeinek megérintésével figyelmünket feléjük fordítjuk, és észrevesszük, ha nincsenek rendben.

A mester nyolc napig semmi mást nem tanított **Krisnamacharyának**, csak *pránájamát*. Arra is utasította őt, hogy csak gyümölcsöt egyen. Krishnamacharya habozás nélkül elfogadta guruja útmutatásait.

Később megértette, hogy guruja azért utasította őt így, hogy türelmet tanítson neki, amely a jóga tanulásának és gyakorlásának folyamatában nagyon fontos erény. A hagyományos oktatási rendszerekben a tanár mindig próbára tette a tanítványt, mielőtt elfogadta volna, így győződve meg arról, hogy a tanítvány rendelkezik azzal a hittel és elkötelezettséggel, amely szükséges ahhoz, hogy a tanárral tanuljon. Ha nincs hit és nincs elkötelezettség, a tanárnak és a tanítványnak is elvesztegetett idő, ha tovább folytatják az oktatást.

Nyolc nap után **Rama Mohana Brahmachari** elfogadta **Krishnamacharyát**, aki guruja családjának részévé vált. Étrendje attól kezdve csapatiból (indiai kenyérfélébő) és halvából (ghível, cukorral vagy mézzel édesített zöldség- vagy gyümölcskrémből) állt.

Néhányan azt gondolhatják, hogy a guru próbatétele értelmetlen. **Kirshnamacharya** már bizonyította elkötelezettségét azzal, hogy megtette ezt a nehéz utat. Amikor erről kérdeztem apámat**, azt mondta:

> Először is, nem kérdőjelezed meg a tanár próbatételi módszereit. Másrészt talán azt vizsgálta, hogy **Krishnamacharya** tanulás iránti vágya egóalapú volt-e, vagy azzal a szándékkal kívánt tanulni, hogy tudását a társadalom szolgálatába állítsa.
> Gondolod, hogy **Krisnamacharya** esetében ez egóalapú volt? – kérdeztem.
> Ha így lett volna, a tanára nem fogadta volna el – vágta rá apám azonnal.

** A szerző, **Kausthub Desikachar** apja, **T.K.V. Desikachar** (a fordító megjegyzése)

**Krisnamacharya** hét és fél évig tanult gurujával. **Rama Mohana Brahmachari** kívülről megtaníttatta vele az egész *Jóga szútrát*, a *Yoga Kurantát* (egy nepáli nyelven írott szöveget) és más fontos jógaszövegeket. **Krishnamacharya** szerint a *Yoga Kuranta* rengeteg információt tartalmazott arról, hogyan kell az *ászanát* és *pránajámát* az egyes személyek különböző igényeihez adaptálni, és hogyan használjanak különböző segédeszközöket (mai szóval élve jógaeszközöket) a gyógyulási folyamat elősegítése érdekében. **Krishnamacharya** maga írta ezt erről a mára elveszett szövegről, és szavai ellentmondanak annak a népszerű elképzelésnek, hogy a *Yoga Kuranta* volt az alapja az astanga vinyásza jógának.

**Krishnamacharya** nem felejtette el az alkirálynak tett ígéretét, hogy háromhavonta visszatér Simlába. Guruja engedélyt adott neki az utazásra, és még fiát, **Ramachandra Brahmacharyát** is elküldte vele kísérőként.

**Rama Mohana Brahmachari** csak akkor tanította meg az egyes szövegek mélyebb jelentését, amikor tanítványa valamennyit tudta kívülről. **Krishnamacharya** ezzel egy időben tanulta a haladó jógagyakorlatokat is, a jóga számos más eszközével együtt (nem csupán *ászanát* és *pránajámát*), például a *csikitsza krámát* (terápiás eszközt) is. Ez volt az az időszak életében és tanulmányaiban, amikor azzá a jógamesterré kezdett érni, akivé később vált.

Hihetetlen tapasztalat lehetett ez **Krishnamacharyának**. A Himalája nagyon magányos és békés hely. Csak a legbátrabbak keresik fel, és azok is csak a nyári hónapokban kísérlik meg, amikor az utak még járhatók és az időjárás elviselhető. Nem sokat változott **Krishnamacharya** ideje óta; talán csak magányosabb hely volt akkor, mint most.

Gyakran tűnődtem azon, hogyan maradhatott életben **Krishnamacharya** ilyen helyen ilyen sokáig. 

> A gurum kegyelméből – emlékezett később – Az ő áldása, az általa tanított gyakorlás és a gondoskodás, amelyben családja részesített, segített ezekben az években. Örökké hálás vagyok nekik ezért.

Arra is szoktam gondolkodni, milyen intenzív tanulási időszak lehetett ez a számára. Képzeld el, hogy a tanároddal és a családjával élsz több mint hét évig. Nincsenek nyomtatott könyvek, jegyzetfüzetek vagy számítógépek, amiből tanulni tudnál, vagy amire jegyzetelhetnél. Mindent a gurudtól tanulsz, és memorizálod, amit tanít neked. És közben ez a maximalista mester folyamatosan néz, megfigyel, értékel és korrigál. Ha szünetre van szükséged, nem vonja el tévé, rádió, bárok, éttermek a figyelmedet. Ha ki akarsz szabadulni, elmész valamelyik hatalmas hegyre, amelyek egyben mindennapi életed és gyakorlásod hátterét is adják. Ez nagyon kedvező környezetet jelentett a jóga tanulmányozásához, egy olyan tárgyéhoz, amely sok fegyelmezett gyakorlást, meditációt és önvizsgálatot igényel, de ilyen körülmények között csak néhányan akarnának élni, ha egyáltalán lehetne.

Miután csaknem nyolc évet töltött tanulással és tanára szolgálatával, mestere magához szólította **Krishnamacharyát**.

> Elégedett vagyok az előrehaladásoddal – mondta neki **Rama Mohana Brahmachari** – Most térj vissza a társadalomba, éld a házas ember életét, és terjeszd a jóga üzenetét. Ez a *guru daksina*, amit kérek azért, hogy tanítottalak.

A *guru daksina*, a tanárnak járó fizetség, rendkívül fontos eleme volt az oktatásnak. Amikor a tanár a *daksinát* kérte, az azt jelezte, hogy a tanítvány képzése véget ért. Az, amit a tanár kért a tanítványtól, gyakran a tanítvány erőforrásaitól függött. A fizetség nem mindig pénzben történt. Lehetett egy tehén, egy ház, vagy valami más. Bizonyos esetekben, ahogy **Krisnamacharyánál** is, lehetett akár egy feladat is. A tanár soha nem kért többet, mint amit a tanítvány adni tudott, és a tanítvány soha nem távozott anélkül, hogy meg ne fizette vagy ne teljesítette volna a *daksinát*. Szentségtörésnek tekintették, ha a tanítvány nem fizette meg a járandóságot.

Tanára szavait követve **Krishnamacharya** 1922 végén visszatért Indiába. Hosszú tibeti tartózkodásáról csak mestere tanításait, emlékeit, tanára fából készült szandálját és különböző *ászanák* rajzait vitte magával, amelyeket tanára lánya rajzolt.

A tanár fából készült szandálja jelképezi magát a tanítást. A tanárra emlékeztet, és arra a szerénységre, amelyet a tanítványnak tanára és a tanítások felé tanúsítania kell. **Krishnamacharya** soha nem felejtette ezt el. Attól kezdve életének minden napján, amikor felkelt és elvégezte reggeli rituáléit, alázatosan ráhelyezte mestere szandálját a fejére. Ez szerénységet is kifejezett, de ilyen módon ápolni tudta a mesterével töltött értékes percek emlékét is.

**Krishnamacharya** tudta, hogy ideje hazatérnie, és megosztania azt, amit mesterétől tanult. Tudta azt is, hogy rendkívüli feladat áll előtte. Az, hogy egész életére jógatanár legyen, nagy kihívás volt; meggyőzni az embereket arról, hogy a jóga nem csupán testhelyzetek gyűjteménye, hanem sokkal nagyobb mélysége és potenciálja van, még nehezebbnek tűnt. Bár jógatanulmányai befejeződtek, mesterként fel kellett építenie hitelességét, ami további tanulmányokat igényelt. Úgy döntött, hogy visszatér Váránasziba, és folytatja tanulmányait, mielőtt teljes egészében elköteleződne a jóga mellett. Különböző végzettségeket kívánt megszerezni a kalkuttai, az allahabadi, a patnai és a barodai egyetemeken.

(…)
**Krishnamacharya** híre gyorsan terjedt. Sokan elismerték a különböző sásztrákban megszerzett tudását és tekintélyét. Számos alkalommal hívták segítségül szakértelmét, hogy döntsön el vitákat a különböző tanítások alapján.

(…)
[Az egyik ilyen vita után] **Krishnamacharya** nagybátyjával találkozott Váránasziban. Ő hozta a hírt, hogy a Parakala Math főpapja, Vagisa Brahmatantra, elhunyt, és Krishnamacharyát kérték arra, hogy vegye át a főpapi tisztséget.

Ez nagyon kényes helyzet volt. Ha felkértek valakit főpapnak, különösen, ha az illető tiszteletben álló spirituális mesterek hosszú sorának leszármazottja volt, általában nem utasíthatta vissza a pozíciót – az rendkívül helytelen lett volna. **Krishnamacharyát** azonban tanára arra kérte, hogy alapítson családot és tanítson jógát. Főpapként nem lehetett volna családja, mert a pozíció azt követelte meg, hogy maradjon egyedülálló, és főpapként nem szentelhette volna életét a jógának sem. Életét akkor a *Srí-vaisnava-sampradaya* hagyománynak kellett volna szentelnie.

**Krishnamacharyának** ezúttal is csodára volt szüksége, és a csoda egy ősi indiai idézet formájában érkezett el, amelyre emlékezett.

> ***siveruste gurustrata, gurariste na kascana***
> ha cserbenhagyod az isteneket, a tanárod még meg tud védeni ha cserbenhagyod a tanárod, senki nem lesz képes megóvni.

Megnyugvást merítve ebből az üzenetből **Krishnamacharya** visszautasította a magas pozíciót, és folytatta útját.

(…)
**Krishnamacharyát** számos uralkodó megkörnyékezte, akikre mély hatást gyakorolt szakértelme és tudása, és közössége gyakran kitüntette őt. 1924 augusztusában **Mahamahopadhyaya Sri Gurulinga Shastri** vitát rendezett a három filozófiáról (*mata traya*), a három istenképmásról (*murti traya*) és a három helyről (*szthana traya*). **Krishnamacharya** egy **Sri Rudhra Bhatta** nevű szenvedélyes vitázóval vitázott. Mindkét fél érveinek meghallgatása után a bírák **Krishnamacharyát** választották győztesnek. Bizonyítványokat adtak át neki, és úgy dicsérték, mint az egyetem alapítása óta az egyetlen olyan tanítványt, aki ilyen mértékű tudást szerzett meg.

**Krishnamacharya** ekkor tekintette befejezettnek hivatalos képzését. Nem csupán jógamesterével töltött hosszú tanulmányi időt, de az összes indiai filozófiai iskola legmagasabb fokozatát is megszerezte. Jártas volt emellett az *ájurvédában*, az *asztrológiában*, a zenében, számos nyelvben és más kiegészítő tanításokban is.

Ideje volt elhagyni Váránaszit és visszatérni végleg Mysore-ba. Mysore volt az a város, ahol felnőtt, és ahol sorsa örökre megváltozott.

Ötödik fejezet
### Fejedelmi kezdet\
Az aranykor megalapozása
\
csináld jól elsőre – lehet, hogy nem kapsz második esélyt

Felvértezve a legjobb indiai egyetemeken szerzett végzettségekkel, **Krishnamacharya** készen állt arra, hogy elkötelezze magát mestere parancsa teljesítése mellett. Életét a jógának kívánta szentelni.

De abban az időben, amikor keveseket érdekelt a jóga, talál bárkit is Mysore-ban, akinek megtaníthatja, amit ő megtanult? **Krishnamacharya** nem aggódott ezen, mert erősen hitt abban, hogy ha követi tanára utasítását, minden úgy történik, ahogy történnie kell.

Mysore maharádzsája (királya), **Sri Krishnaraja Wodeyar**, Váránásziba érkezett hatvanadik születésnapjának megünneplésére. Vele utazott édesanyja és rokonokból, udvaroncokból, miniszterekből és más arisztokratákból álló kísérete. A király hallott **Krishnamacharya** eredményeiről, és tudott arról, hogy vissza kíván térni Mysore-ba, ezért meghívta a palotába. **Krishnamacharya** elfogadta a meghívást, és hamarosan a maharádzsa és családja jógatanára lett. Mestere valóban megáldotta őt egy igazi jótevővel.

Amikor **Krishnamacharya** megmondta családjának és barátainak Mysore-ban, hogy a jógának szenteli életét, meg voltak döbbenve. Néhányan azt is mondták neki, hogy megbolondult. Újra és újra ugyanazt a megjegyzést hallgatta: 

> A *sásztrákban* szerzett képesítéseiddel bármelyik oktatási intézmény vezetője lehetsz, vagy akár miniszter is az udvarban. Miért vesztegeted az idődet azzal, hogy jógatanár legyél?

**Krishnamacharya** családja és barátai azért aggódtak ennyire döntése miatt, mert a jóga akkoriban nem volt népszerű. Nagyon keveset lehetett vele keresni, és nem tekintették tiszteletreméltó hivatásnak. **Krishnamacharya** számára azonban ezek lényegtelenek voltak. Tanára csupán azt a *guru daksinát* kérte tőle oktatásáért cserébe, hogy legyen jógatanár és családos ember. Semmi mást nem kívánt tőle. Ezért 1925-ben teljesítette tanára második kérését, és elvette **Namagiriammát**, egy nála csaknem huszonöt évvel fiatalabb lányt.

A gyermekházasság nagyon gyakori volt azokban az időkben Indiában. Bár a lányokat nagyon fiatalon férjhez adták, az igazi családi élet csak azután kezdődött a házaspár számára, hogy a fiatal nő felnőtt, és készen állt arra, hogy ilyen felelősséget vállaljon. Ezt a fajta megállapodást egy lány és egy idősebb férfi között mindkét fél számára praktikusnak tartották. A lány apja jellemzően már elég idős volt, mire gyermekei kamaszkorba értek, és mivel úgy gondolták, hogy egy lánynak védelemre van szüksége, a család előre szerette volna biztosítani a jövőjét. Így ha az apa meghalt, a férj a helyébe lépett, hogy gondoskodjon róla.

A fiúk helyzete más volt. Akkoriban az indiai társadalom úgy gondolta, hogy a fiúk lehetnek önállóak, és gondoskodhatnak magukról. A fiatalember elindult, keresett egy tanárt és tanult csaknem huszonöt-harminc éves koráig, hogy méltó férjként és családfenntartóként mutatkozhasson be. **Krishnamacharya**, amikor visszatért Mysore-ba, majdnem harminchét éves volt, és bőven rendelkezett azokkal a képesítésekkel, amelyeket **Namagiriamma** szülei lányuk leendő férjében kerestek.

Amíg jógát tanított Mysore-ban, **Krishnamacharyának** még kétszer ajánlották fel a *Parakala Math* főpapi pozícióját. Udvariasan visszautasította mindkét ajánlatot. Egy olyan családba született embertől, amely régóta elkötelezett a *Srí-vaisnava-sampradaya* tradíció szolgálata iránt, példátlan dolog volt visszautasítani egy ilyen ajánlatot. Ezt az ajánlatot nemcsak megtiszteltetésnek tekintették, hanem kötelességnek is. **Krishnamacharya** döntése sokakat megzavart környezetében, de ez nem térítette el. Tudta, hogy tanára áldása meg fogja védeni, akkor is, ha az előtte álló út nem könnyű.

Bár háromszor utasította vissza, hogy főpapként szolgáljon, **Krishnamacharya** nem adta fel a *Srí-vaisnava-sampradayát* személyes vallási gyakorlatának és tanulmányainak részeként. Az *alvarok* számos tanítását egyezőnek találta a jóga azon tanításaival, amelyeket a Himalájában kapott mesterétől. Idővel integrálta az *alvarok* üzenetét a jóga üzenetével.

Például a *Jóga szútra* tanításánál úgy beszélt az Isten iránti odaadásról, mint az egyik útról, amelyet **Patandzsali** ajánl a jóga állapotának eléréséhez. Azok számára, akik hisznek Istenben, ez a legegyszerűbb út, mondta tanítványainak. Ha teljes egészében Istennek szenteljük magunkat, a *prapatti* vagy „teljes önátadás” értelmében (ahogy a **Srí-vaisnava-sampradaya** említi), gyakorlásunkban minimális mértékben lesz csak szükségünk a jóga más eszközeire.

**Krishnamacharya** azonban tudta, hogy ez az út nem mindenki számára vonzó: csak azok lesznek hajlandók megkísérelni, akik hisznek Istenben. Ezért nem ragaszkodott ahhoz, hogy tanítványai kövessék ezt az utat, de felajánlotta lehetőségként azok számára, akiket vonzott. Ilyen módon tiszteletet mutatott a jóga iránt, amely azt kívánja a tanártól, hogy tartsa tiszteletben minden tanítványa hitét és útját.

Eközben továbbra is dolgozott a maharádzsának. Rendkívül kompetens gyógyítónak és tanácsadónak bizonyult, és hamarosan az uralkodó egyik legmegbízhatóbb tanácsadójává vált. A *maharádzsa* bátorításával és segítségével alapította meg **Krishnamacharya** a *Yoga Shalát* (Jógaiskolát) a mysore-i palotában.

A *Yoga Shala* célja az volt, hogy a nyilvánosság számára népszerűsítse a jógát és előnyeit. Voltak órák fiatal fiúknak és lányoknak, valamint felnőtteknek, illetve az egészségeseknek és azoknak, akik Krishnamacharya terápiás tanácsát kérték. A fiatal fiúkat és lányokat külön, egy nagy csarnokban instruálta, és egy közeli, kisebb szobában tartott magán konzultációkat. Néhány tanítványát arra képezte, hogy instruktorokká váljanak, különösen *ászanában* és *pránájamában*.

**Krishnamacharya** sok mindent tanított tanítványainak a *Yoga Shalában*, és az, hogy mit tanított – **Nathamuni** és **Patandzsali** tanításaival összhangban –, attól függött, hogy mi állt a csoport vagy az egyén érdeklődése középpontjában. Az ifjoncok csoportjának, akik reggel és este keresték fel, gördülékeny, összefüggő sorozatokban összekapcsolt dinamikus testhelyzeteket tanított. A tanítványoknak tudniuk kellett az összes ilyen sorozatot**. **Krishnamacharya** *Yoga Shalájának* két tanítványát saját jogukon is nagy jógiknak tekintik: [Pattabhi Joist](https://bandha.works/blog/astanga-ikonok-sri-k-pattabhi-jois-1-resz/) és B.K.S. Iyengart.

**Krishnamacharya** fiatal tanítványai gyakran mutatták be előrehaladásukat a királynak, aki végül megkérte **Krishnamacharyát**, hogy könyvben rögzítse a fiatal tanítványainak tanított testhelyzeteket. Így írta meg **Krishnamacharya** 1934-ben első könyvét, a *Yoga Makarandát* (’A jóga nektárja’). A *Yoga Makaranda* részletezi azokat az ászanasorozatokat, amelyeket ezeknek a fiatal fiúknak és lányoknak tanított a *Yoga Shalában* az 1930-as években. E sorozatok közül számosat ma „astanga vinyásza jóga”-ként gyakorolnak, de **Krishnamacharya** *Yoga Shalájából* származnak.

**Krishnamacharya** ebben az időben beutazta Mysore állam minden részét, és azon erőfeszítései részeként, hogy a jógát újra megismertesse az indiaiakkal, a jógához kapcsolódó különböző témákról tartott előadásokat. Előadásain olyan tanítványai segítettek neki a különböző testhelyzeteket és sorozatokat bemutatni, mint **B.K.S. Iyengar** és **Pattabhi Jois**. Később saját gyermekei, **Desikachar**, **Sribhasyam** és **Sri Shubha** kísérték el előadásaira és mutatták be a pózokat a közönségnek.

A **B.K.S. Iyengarral** és **Pattabhi Joisszal** folytatott beszélgetésekből, illetve tanítványai és barátai által írott anekdotákból világos, hogy **Krishnamacharya** szigorú és rendkívül igényes tanár volt. Egy eset, amelyet **Iyengar** mondott el, jól illusztrálja ezt.

<div class="blog-island-section"> Az egyik bemutatón – mesélte **Iyengar** – ketten voltunk tanítványok, akiknek testhelyzeteket kellett végezniük. Néhányban én voltam jó, míg **Keshava Murthy** számos másban volt jó. **Krishnamacharya** egyik kedvenc tanítványa volt. A bemutató előtti napon azonban megszökött, és az egész felelősség az én nyakamba szakadt. Gurudzsi [Krishnamacharya] odaadta nekem a testhelyzetek listáját, amelyekről másnap szó volt. A tényleges bemutató előtt azonban teljesen megváltoztatta a listát. Megdöbbentem, de szólni se tudtam. Valahogy megoldottam mindent, kivéve az utolsót, a *Hanumanasanát*, ami nehéz volt, mert a rövidnadrágom elég szoros volt. Amikor ezt mondtam neki, kivitt a pódium szélére és széttépte a nadrágomat oldalt, hogy kicsit lazább legyen. „Most már meg tudod csinálni” – mondta. Ilyen intenzív ember volt a tanárom, **Krishnamacharya**.</div>

Meglepődtem ezen a történeten.[^4] Mindig is nagyon kedves embernek ismertem a nagyapámat. Mivel az unokája voltam, talán nem mutatta ezt az oldalát nekem, talán változott élete során. Amikor nemrégiben Púnában jártam **B.K.S. Iyengar** 85. születésnapi ünnepségén, újra megkérdeztem őt Krishnamacharya fegyelmező szemléletmódjáról; szerettem volna tudni, hogy ez pozitívan vagy negatívan hatott-e rá.

<div class="blog-island-section">Ha Guruji nem lett volna ilyen intenzív – válaszolta **Iyengar** erős és tiszta hangon –, nem lennék ma az, aki vagyok. Az intenzitás, amit átadott nekem, segített abban, hogy haladjak a jóga útján. Ezt neki köszönhetem. Annak ellenére, hogy akkor nehéz volt, hogy ezt kaptam, most élvezem a gyümölcseit.</div>

**Patthabi Jois** hasonlóan vélekedett **Krishnamacharyáról**. Amikor néhány tanítványommal utazva 2003-ban találkoztam vele, egyik tanítványom megkérdezte tőle, hogy **Krishnamacharya** szigorú volt-e vele.

<div class="blog-island-section">Nagyon szigorú – válaszolta azonnal. Egy pillanatnyi szünet után folytatta: – De csak a *dharma* (kötelesség) kedvéért. Azt akarta, hogy a legjobbak legyünk. Ezért volt szigorú. Azt akarta, hogy tökéletesen csináljuk a *vinyászákat*. Ha hibáztunk, addig ismételtette velünk, amíg jó nem lett. De a gyakorlótermen kívül nagyon kedves ember volt. Ételt adott nekünk, és tanította a *sásztrákat*.</div>

Lehet, hogy **Krishnamacharya** szigorú volt a tanítványaival, de szigorúsága, a fegyelem hangsúlyozása és intenzitása a tanítások iránti szeretetéből eredt. Tanára a legjobbat várta tőle, ezért ő ugyanezt követelte fiatal tanítványaitól és a tanároktól, arra inspirálva őket, hogy a legnagyobb kaliberű tanárokká váljanak.

**Krishnamacharya** nem ugyanazt tanította az egészséges felnőtteknek és a királyi család tagjainak a *Yoga Shalában*, mint ifjú tanítványainak és a képzés alatt álló tanároknak. Amikor egészséges felnőttekkel dolgozott, inkább a *raksama krámára*[^5] összpontosított; néhány egyszerű ászanát, de főként pránájamát tanított, illetve néhány meditatív gyakorlatot is. Minden tanítványának testre szabott gyakorlást állított össze ezen elemek kombinációjával.

Emellett minden tanítvány, képességeitől függően, különböző szinten teljesített; **Krishnamacharya** tiszteletben tartotta ezt, és tanítványait is arra tanította, hogy így tegyenek. Ahogy a gyerekeket is előbb kúszni, majd járni tanítjuk, és csak akkor tanítjuk futni, ha ezeket a lépéseket már elsajátította, a tanítványokat is lépésenként kell vezetnünk céljuk felé. Időnként ezek a lépések nagyobbak, máskor kisebbek. Ez szintén a tanítványon múlik.

Azoknál a felnőtteknél – beleértve a királyi család tagjait is –, akik *csikitsza krámáért*[^6] vagy gyógyulásért keresték fel, körültekintően alkalmazta a jóga összes számos eszközét, hogy elősegítse az adott probléma enyhülését. Azoknál, akik fizikai korlátokkal éltek, használt bizonyos segédeszközöket is. Sokan építkeztek azóta **Krishnamacharyának** arra a módszerére, amely speciális segédeszközöket (a jóga mai kifejezésével élve „jógaeszközöket”) alkalmazott.

Nemcsak fizikai vagy pszichológiai gyógyulásért keresték fel **Krishnamacharyát**, hanem spirituális gyógyulásért is. Ilyen esetekben mindig ügyelt arra, hogy megismerje a tanítvány spirituális és vallásos hitrendszerét, mielőtt megkísérelt velük dolgozni. Szilárdan hitt abban, hogy nem erőltethetjük saját hitünket másokra, különösen nem a vallás vagy spiritualitás területén, amelyek nagyon személyesek. Az egyes hagyományok jellegzetes alakjai vagy tanításai emellett becsesek lehetnek az egyik számára, a másik számára azonban nem. Ha például muszlim tanítvánnyal dolgozott, arra tanította, hogy meditáljon **Allahon**. Ha a tanítvány keresztény volt, arra kérte, hogy **Krisztuson** vagy **Márián** meditáljon. Soha nem kérte volna az **Úr Ganésha** hívét arra, hogy **Máriára** vagy **Allahra** összpontosítson, mert ezek az alakok valószínűleg nem jelentettek volna semmit az adott személy számára, vagy akár sérthették is volna.

Ha a tanítvány ateista volt, soha nem beszélt neki Istenről a gyakorlás során. Ehelyett arra kérte, hogy meditáljon természeti jelenségeken, például a napon, a holdon vagy egy hegyen. Egyik tanítványa, egy nyugati keresztény, arra kérte **Krishnamacharyát**, hogy tanítsa meg neki a *Narayanáról*[^7], India egyik legfőbb istenéről szóló mantrát. „*Narayana* az én kultúrámból és tradíciómból származik – mondta neki **Krishnamacharya** – Meg kell találnod a saját *Narayanádat* a saját tradíciódban. Csak akkor fog működni.” A tanítványt mélyen megérintette ez a válasz.

> A vallás vagy spiritualitás személyes gyakorlás. Soha nem erőltethető másra, hacsak a másik nem keresi és nem alkalmas ugyanarra[^8] – ez volt **Krishnamacharya** határozott véleménye a témában. 

Mivel tisztelte az egyes tanítványok személyes spirituális gyakorlatát, a legkülönbözőbb hátterű emberek bizalmát elnyerte. Megértette, hogy a tanár szerepe az, hogy vezesse a tanítványt saját spirituális útjának felfedezésében. A tanár nem erőltetheti rá ezt az utat a tanítványra, mert azzal azt kérné a tanítványtól, hogy köteleződjön el valami mellett, amiben nem hisz. Ezzel nemcsak a gyógyulási folyamat hatékonysága romlik, de negatív hatása is lehet a tanítványra, és valószínűleg elszakítaná  a tanítvány és a gyógyító közötti bizalom kötelékét is.

Karrierjének ezen a pontján, sikeres, tiszteletben álló jógaiskolájával és családjával **Krishnamacharya** megállapodhatott volna, és élvezhette volna az életet. Ezzel azonban nem teljesítette volna tanára arra vonatkozó útmutatását, hogy terjessze a jóga üzenetét. **Krishnamacharya** ezért folytatta utazásait tanítványaival egész Indiában, előadásokat tartva a jógáról és előnyeiről.

**Krishnamacharya** bölcsességének mélysége és tanítványainak bámulatos ügyessége megragadta a közönséget, és azt az igényt is felkeltette bennük, hogy közelebbről megismerjék saját kulturális örökségüket. **B.K.S. Ilyengar** egy a *Darsanam* című folyóiratnak 1991-ben készült interjúban a következő benyomást osztotta meg tanáráról: 

> T. Krishnamacharya vékony és erős testtel volt megáldva. Szeme és teste ragyogott. Az elméje erős volt. Túl fiatal és éretlen voltam ahhoz, hogy vele tanuljak és megértsem a képességeit. A gurum erkölcsisége, tanultsága, mély meglátásai és tapasztalata különböztette meg őt a többi mestertől.

Az előadások után gyakran rohanták meg és kérték, hogy a tanítványai lehessenek. Két dolgot kért a tanításért cserébe: azt, hogy töltsenek elfogadható időt a képzésben, és köteleződjenek el a gyakorlás mellett. Emlékeztette őket arra, hogy a tudás nem a tanítások tanulmányozásával, hanem a tanítások gyakorlásával szerezhető meg.

Még a *Yoga Shalában* végzett folyamatos munkája és az egész országban tartott előadásainak sűrű időbeosztása mellett is mindig talált időt a kertészkedésre. Ő maga készítette elő a trágyát és viselte szakértő gondját a fáknak és gyógynövényeknek. A tanítványainak előírt gyógyszerek többségét saját nevelésű gyógynövényeiből ő maga készítette el otthon. Mindig ez volt a régi tanárok és *ájurvédikus* orvosok gyakorlata. Sajnos az *ájurvédában* ma használt gyógynövények és más összetevők jellemző módon tömegtermeléssel készülnek, olyan elkészítési móddal, amely az *ájurvéda* alapjaival szöges ellentétben áll.

Növekvő híre és a király megbecsülése, támogatása ellenére **Krishnamacharya** élete egyszerű, szerény és független maradt. A király sokszor próbált magasabb fizetséget ajánlani neki úgy, hogy egy kosár gyümölcsben néhány drágakövet rejtett el. A nagyanyám mesélte, hogy **Krishnamacharyának** mindig volt valamilyen titokzatos érzéke ezekhez a dolgokhoz, és visszaküldte a királyi hírnökkel az érintetlen kosarat, az uralkodónak címzett üzenettel: 

> Uram. Köszönöm a gyümölcsöt, de attól tartok, nem fogadhatom el, mert töviseket is küldött velük.

A királynak csalódást okozott, hogy **Krishnamacharya** nem fogadta el ezeket az ajándékokat, de szeretete a jógamester iránt és bizalma benne minden egyes nappal csak nőtt. Számos alkalommal konzultált vele. Még amikor lovat kellett választania saját használatára, akkor is kikérte tanácsát, hogy biztos lehessen abban, hogy a kiválasztott ló a legmegfelelőbb a számára.

(…)
**Krishnamachraya** mysore-i és India-szerte tett utazásai végül felhívták rá a nyugati orvosok és tudósok figyelmét is. Indián kívül kezdett terjedni a rendkívüli erővel bíró indiai jógi híre, aki meg tudta állítani a szívverését.

A kaliforniai Wenger professzor és a Párizsból származó Dr. Therosse Brosse 1935-ben felvette **Krishnamacharyával** a kapcsolatot, remélve, hogy megvizsgálhatják néhány történet hihetőségét, amelyeket csodákat véghezvivő jógikról hallottak. **Krishnamacharya** beleegyezett a közös munkába. A tanúként jelen lévő más tudósok körében bemutatta Wenger professzornak és Dr. Brosse-nak, hogy a szívnek mind a mechanikai, mind pedig az elektromos aktivitása tetszés szerint módosítható. Azt is bebizonyította, hogy több mint két percig képes megállítani szívverését. Erre a kísérletre 1936. január 23-án került sor. A Dr. Brosse által kiállított bizonyítvány szerint 

> … nemcsak azt bizonyította minden kétséget kizáróan, hogy a szívnek mind a mechanikai, mind az elektromos működése tetszés szerint módosítható, amit a Nyugat nem tekint lehetségesnek, de lehetővé tette számunkra azt is, hogy megalapozzuk a jógikus állapotoknak az előre látottnál mélyebb elemzését. 

**Krishnamacharya** emlékezett arra, hogy egy Németországból érkezett specialista azt mondta a bemutató után: „halottá nyilvánítottam volna”.

Köszönhetően **Krishnamacharya** fáradhatatlan erőfeszítéseinek, az emberek szerte Indiában komolyabban elkezdtek a jógával foglalkozni, és nem csupán az ilyen „csodák” miatt, hanem azért, mert a jóga előnyei egyértelműen valóságosak voltak.

**Krishnamacharya** azzal is felbolydulást keltett az országban, hogy nőknek tanított jógát. Akkoriban nem tekintették megfelelőnek azt, hogy nőknek tanítsanak jógát és más különleges tanításokat.

Ennek okát **Nathamuni** említi a *Yoga Rahasyában*. A szöveg azt mondja, hogy a nők hajlamosabbak a pletykálkodásra, mint a spirituális gyakorlásra. Ha ezt szó szerint vesszük, úgy tűnik, hogy maga a szöveg is ellentmondásos, mert egy korábbi fejezetben **Nathamuni** kifejezetten támogatja a nők jógagyakorlását. Úgy érzem, annak oka, hogy nem engedték a nőket jógát tanulni, valójában sokkal árnyaltabb volt. Azokban az időkben nagyon máshogy éltek az emberek. India betörések folyamatos fenyegetettségében élt, a férfiak nap közben gyakran az erdőben voltak, ahol gyakoroltak vagy élelemre vadásztak, míg a nők otthon maradtak magukban, és együtt nevelték a gyerekeket, vigyáztak a tehenekre vagy dolgoztak a kertben. Így a nők mindig más nők társaságában voltak, ami lehetőséget adott nekik különböző dolgok, többek közt – ahogy arra a régi mesterek jutottak – saját gyakorlásuk megbeszélésére is, amelynek titkosnak kellett volna maradnia. Valószínűleg ezért nem tanítottak a nőknek sok különleges gyakorlatot, és ezért érvényesítették a későbbi mesterek ezt a szokást, és zárták ki a nőket a jóga tanulásából és gyakorlásából.

**Krishnamacharya** azonban úgy gondolta, hogy a nőknek ugyanúgy szükségük van a jóga által nyújtott nyugalomra, mint a férfiaknak. Azt is felismerte, hogy a nők vezető szerepet fognak játszani a modern társadalomban, és úgy gondolta, hogy a jóga nagyon is előnyükre fog válni. Felesége, **Namagiriamma** és sógornője, **Jayaammal** is az első nők közé tartozott, akiknek jógát tanított. 1936-ra **Krishnamacharyának** már három gyermeke volt: **Pundarikavalli**, első lánya, aki 1931-ben, **Alamelu**, második lánya, aki 1933-ban, és **Srinivasan**, harmadik gyermeke és első fia, aki 1936-ban született. Mindegyiküknek tanított jógát, beleértve lányait is.

1937-ben aztán látogató érkezett a mysore-i palotába. A látogató egy külföldi hölgy volt, aki férjével, a *maharádzsa* közeli barátjával érkezett a palotába egy királyi esküvőre. Amikor a hölgy hallott a palotában tartott jógaórákról, megkérdezte a királyt, hogy részt vehet-e, és a király megkérte **Krishnamacharyát**, hogy tanítsa a hölgyet.

**Krishnamacharya** szkeptikus volt a hölgy szándékait és érdeklődését illetően, és azt válaszolta, hogy tanítani fogja, de bizonyos feltételeket el kell fogadnia. Arra utasította a hölgyet, hogy csak bizonyos ételeket és gyümölcsöket egyen, és fejezze be a gyakorlását napfelkelte előtt, majd ismételje meg tanára előtt este.

Szörnyűek voltak ezek a feltételek, figyelembe véve, hogy a hölgy esküvőre érkezett, amelyet pazar lakoma kísért. Már az esküvő előtt is több vidám este volt, kora hajnalig tartó tánccal és koktélozással, de a hölgynek korán nyugovóra kellett térnie, hogy napfelkelte előtt befejezhesse gyakorlását, így lemaradt az összes kellemes estéről. Hűségesen követte **Krishnamacharya** utasításait, és nem hagyott ki egyetlen nap jógagyakorlást sem. **Krishnamacharya** nagyon elégedett volt; hamarosan könnyített a feltételeken, és a hölgy nagyon különleges tanítványává vált.

A külföldi hölgy neve **Indra Devi** volt, aki korunk egyik legdinamikusabb jógamesterévé vált, olyan távoli országokba juttatva el a jógát, mint – egyebek mellett – Kína, az Egyesült Államok és Argentína. Szoros kapcsolatot tartott fenn mesterével annak haláláig.

Szerettem volna interjút készíteni **Indra Devivel** ehhez a könyvhöz, de sajnos 2002-ben elhunyt, mielőtt levelem elért volna hozzá. Más forrásokból próbáltam információt gyűjteni **Krishnamacharyával** való kapcsolatáról, de nem sok első kézből származó adatot találtam. Egy Los Angeles-i jó barátom, Larry Payne sietett segítségemre. A ’80-as évek elején szervezett egy konferenciát a jógáról, tisztelegve **Krishnamacharya** tanításai előtt. Apám és **Indra Devi** is részt vett ezen, és Larry mindent videóra vett. Nagyvonalúan felajánlotta, hogy másolatot küld a videóból, hogy forrásként felhasználhassam ehhez a könyvhöz.

Hallgattam, ahogy **Indra Devi** szenvedélyesen beszél a jógáról, az útjáról és leginkább a tanáráról. Az egyik anekdota, amelyet elmondott, különösen mély benyomást gyakorolt rám. Manapság néhány körben úgy gondolják, hogy bele kell erőltetnünk magunkat egy testhelyzetbe. De az, amit **Indra Devi** elmondott a gyakorlásáról és **Krishnamacharya** tanításáról, ellentmond ennek.

> Emlékszem, az elején, az egyik órán mindenki a *Pascimatanasanát* végezte. Illetve hát majdnem mindenki. Tudják, [ez az a póz, amikor] a lábak a talajon nyújtva, belégzés – kilégzésre megérinted a lábujjadat. A kezem annyira messze volt a lábujjaimtól, hogy megkértem az egyik tanulótársamat, hogy toljon meg hátulról. **Sri Krishnamachary**a azt mondta: „Nem, nem, nem! Megsérülhet egy izom. Nemsokára meg tudod csinálni.” És emlékszem, ott voltam a földön, felnéztem rá és azt mondtam: „[talán majd] a következő inkarnációmban”

Számomra ez a jóga tanításainak szívéből jövő üzenet, amelyet **Krishnamacharya** itt olyan egyszerűen és hathatósan mutatott be. Mindig hangsúlyozta: 

> A jógát kell hozzád igazítani, és nem fordítva.

**Krishnamacharya** gyógyítói híre egész Indiában elterjedt. Gyógyítóként elért rendkívüli hatásossága részben a *jóga* és az *ájurvéda* tanításainak gondos kombinálásából eredt. Az *ájurvédát* a bengáli mestertől, **Krishnakumartól** tanulta. A két tradíció hasonló tanításokon osztozik; úgy vélik, hogy **Patandzsali** alkotta meg a *jógát* és az *ájurvédá*t is.

**Krishnamacharya** mindkét tudományban tanúsított alapos tudása lehetővé tette, hogy hatékonyabb és teljesebb gyógyító kezelést nyújtson a legkülönfélébb problémákkal érkezők számára. Ha például valaki májproblémával kereste fel, nemcsak a jóga gyakorlatait ajánlotta neki a betegség kezelésére, de a megfelelő *ájurvédikus* készítményeket is javasolta neki. Mivel mindkét iskola mestere volt, biztonságosan tudta kombinálni a két hagyományt, és hatásosabb kezelést tudott nyújtani.

**Krishnamacharya** számára mindig a gyógyítás volt munkája legfontosabb szempontja. Úgy gondolta, hogy ha az ember nem egészséges, nem tudja teljesíteni kötelességeit az életben. Ezért ragaszkodott ahhoz, hogy tanítványai és betegei minden nap gyakoroljanak. A jóga ereje csak napi gyakorlás mellett nyilvánul meg. **Krishnamacharya** maga soha nem hagyta ki saját napi gyakorlását. Személyes gyakorlása értékes volt a számára, különösen gyógyítóként. Azt vallotta: ha mi gyógyítóként nem vagyunk egészségesek, hogyan tudnánk másokat gyógyítani?

(…)
**Krishnamacharya** tudta a jógáról, hogy feltölti, felfrissíti, megnyugtatja a gyakorlót, és teret biztosít ahhoz, hogy tanulmányozzuk életünket. Ezért ragaszkodott a napi gyakorláshoz; nem csupán azért, hogy egészségesek maradjunk, hanem azért is, hogy legyen tere általános egészségünk felbecslésének. Hektikus, zaklatott modern időnkben ezért válik tanítása még inkább relevánssá.

Napról napra egyre több ember látogatta a *Yoga Shalát*. Sokan egyéni kezelésre jöttek, mert hallottak **Krishnamacharya** gyógyító erejéről. Mások azért érkeztek, hogy tanítványai legyenek, néhányan pedig azért, hogy megtanulják mellette, hogyan tanítsanak. A *Yoga Shala* hatása és híre egyre nőtt, és hamarosan külföldiek és indiaiak egyaránt megfordultak itt.

A mysore-i király kérésére **Krishnamacharya** felkereste a szomszédos Hyderabad államot, hogy a *nizám*, az uralkodó családját tanítsa. Tanításaiba foglalta a helyiek saját *szúfi* filozófiáját, amelyet a Himalájában tett útja során tanulmányozott. Bizalmuk egyre nőtt benne, és a mysore-i maharádzsa kiváló követévé vált.

A *maharádzsa*, akit lelkesített a jóga üzenetének terjesztése, továbbra is különböző városokba küldte **Krishnamacharyát**, Mysore állam határain belül és kívül egyaránt. Járt Madrászban, Bombayben[^9], Púnában és más jól ismert városokban, szerte Indiában. Híre terjedt, és minden városban, ahova ellátogatott, egyre több tanítványt szerzett a jógának.

Egy Púnában 1938-ban tartott előadássorozaton a **Deccan Gymkhana** sportklub egyik tagja, **Dr. V.B. Gokhale** jóga iránti erős érdeklődése vezette **Krishnamacharyát** arra, hogy megkérje tanítványát, **B.K.S. Iyengart**, hogy maradjon Púnában, és tanítson. Iyengar egész hátralévő életére Púnát választotta otthonául, és megalapította a mára világhírű **Ramamani Iyengar Memorial Yoga Institute**-ot.

Ugyanebben az évben, 1938-ban június 21-én megszületett **Krishnamacharya** negyedik gyermeke, második fia, T.K.V. Desikachar. (…)

Az 1940-es évek elején **Krishnamacharya** továbbra is sűrűn utazott és tanított. 1940 júliusában Bombay kormányzója, **Roger Lumley** őexcellenciája, meghívta **Krishnamacharyát**, hogy tanítson neki jógát. 1941 márciusában Baroda[^10] *maharádzsája* hívta meg **Krishnamacharyát**. Három hónapig maradt ott, *ászanát* és *pránajámát* tanított a *maharádzsának* a *Laxmi Vilas* palotában. A divannak[^11], **V.T. Krishnamacharinak**, őfensége magántitkárának, illetve **Sriman Mansingraosubrao Ghorpadénak**, a *maharádzsa* apósának is tartott órákat.

(…)
1946-ra Kirshnamacharyát egész Indiából hívták már tanítani, így *ájurvédikus* kutatóintézetekből is, hogy megnyerjék útmutatását és támogatását. Hívták Madrászba, hogy segítsen beépíteni a jógát az *ájurvédikus* főiskola tantervébe. Eközben a mysore-i orvosi egyetem útmutatását kérte a testnevelés *jógikus* rendszerére vonatkozó további ismeretekkel kapcsolatban. **Dr. Lakshmipathy** az indiai orvostudománynak szentelt tanulmányi bizottságból meghívta Madrászba, hogy segítsen az ájurvéda tanmenetének kialakításában.

**Krishnamacharya** életének erre az időszakára sok mindent elért. Újra fel tudta kelteni az érdeklődést a jóga tanításai iránt, nemcsak Mysore-ban, hanem India nagy részén is. Az emberek az egész országban élvezték a jóga és a jógatanítások előnyeit, és még többet szerettek volna tudni. Utazásain, tanításain, előadásain, bemutatóin és gyógyító praxisán keresztül újjáélesztette a jógahagyományt. A mysore-i *maharádzsa* nagylelkű támogatása nélkül ez nem lett volna lehetséges.

Ez a támogatás azonban hamarosan megszűnt. Az ország politikai térképe örökre megváltozott, amikor India 1947-ben elnyerte függetlenségét a brit uralom alól. A helyi kormányzók hatalma megszűnt, és a *maharádzsa* többé nem tudta támogatni azokat a kezdeményezéseket, amelyeket támogatni kívánt, például a *Yoga Shalát*. Mysore újonnan kinevezett fő minisztere nem tekintette fontosnak a jógát, és azonnal elrendelte, hogy az iskola három hónapon belül zárjon be.

A *Yoga Shala* tanítványai tiltakozást szerveztek a fő miniszter háza elé. Ahogy kiszaladt hozzájuk, a fő miniszter elesett és megsérült. Senki nem tudta meggyógyítani, végül **Krishnamacharyát** hívták. A fő miniszter annyira csodálta **Krishnamacharya** gyógyító kezelésének sikerét, hogy megkísérelte pénzzel jutalmazni a jógamestert. **Krishnamacharya** visszautasította a pénzt: „Nem akarok pénzt. Ha köszönetet akar mondani, segítse a *Yoga Shala* tanítványait.” Ez azonban nem szerepelt a fő miniszter kijelölt programjában – forráshiány miatt a *Yoga Shala* 1950-ben bezárt.

**Krishnamacharya** közel hatvankét éves volt, öt gyerekkel. Visszavonulhatott volna, hogy csendesen éljen, ahogy sokan tették az ő életkorában. Neki azonban nem ez volt a szándéka vagy célja. Elvesztette ugyan a mysore-i palota anyagi támogatását, de nem vesztette el mestere áldását vagy saját küldetése iránti szenvedélyét.

Az aranykor távolról sem ért még véget. Éppen hogy elkezdődött.

A bejegyzés folytatását itt találod: Astanga ikonok: T. Krishnamacharya 3. rész

[^1]: A szöveg húzásait kerek zárójellel (…) jelöltem. Azoknál a részeknél, ahol a húzások miatt a fordítás nem követi az eredetit, az érintett, átalakítva fordított szöveg szögletes zárójelben […] szerepel. (a fordító megjegyzése)
[^2]: Ismertebb nevén Muktinath templom, Nepálban. (a fordító megjegyzése)
[^3]: A szerző, Kausthub Desikachar (a fordító megjegyzése)
[^4]: A szerző, Kausthub Desikachar (a fordító megjegyzése)
**A szerző itt a sequence szót használja; feltételezhető, hogy az egyes ászanákhoz tartozó vinyászák sorozatáról van szó, nem pedig az astanga vinyásza jóga hat sorozatáról, már csak azért is, mert a Yoga Makarandában nem sorozatba rendezve szerepelnek az ászanák, hanem önállóan, a hozzájuk tartozó vinyászaszámolással. (A fordító megjegyzése)
[^5]: „A raksana szó jelentése ’megőrzés’ vagy ’fenntartás’. A raksana kráma középpontjában az egészség megőrzése, a stressz enyhítése és a megújulás áll. Ez a gyakorlás ideális a legtöbb családfenntartó, mozgalmas társadalmi és szakmai életet élő felnőtt számára. Ebben az életszakaszban elsődleges igényünk egészségünk megőrzése, hogy teljesíteni tudjuk kötelességeinket.” (Kausthub Desikachar: The Yoga of the Yogi, North Point Press, New York, 2011, 66. o. – A jóga hat típusáról egy külön részben lesz szó (a fordító megjegyzése)
[^6]: „A csikitsza szó jelentése ’terápia’, és a csikitsza kráma középpontjában a jóga gyógyulási folyamatban történő alkalmazására áll. Ha ezen a kategórián belül dolgozunk, fizikai, mentális, emocionális vagy pszichés egészségünkkel tapasztalunk problémát. Van valamilyen baj/betegség, amelytől meg akarunk szabadulni. A fókusz itt azon van, hogy visszatérjünk a nyugalom és egészség állapotába.” (Kausthub Desikachar: The Yoga of the Yogi, North Point Press, New York, 2011, 66. o.) – A jóga hat típusáról egy külön részben lesz szó (a fordító megjegyzése)
[^7]: Visnu másik neve (a fordító megjegyzése)
[^8]: ugyanarra a gyakorlásra (a fordító megjegyzése)
[^9]: Madrász mai neve Csennai, Bombay ma Mumbai (a fordító megjegyzése)
[^10]: A mai Gujarat része (a fordító megjegyzése)
[^11]: kormányzati tisztviselő, a király után a legmagasabb rangú hivatalnok (a fordító megjegyzése)











